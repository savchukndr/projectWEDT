Zakładnik, który nie chciał być ofiarą

Francuz Nicolas Hénin przez dziesięć miesięcy był więziony przez "Państwo Islamskie". Teraz napisał książkę o tym, jakie błędy popełnia Zachód w obchodzeniu się z terrorystami.
Udostępnij
40
Skomentuj
Komentarze
103
Nicolas Hénin tuż po przylocie do Francji
Foto: AFP Nicolas Hénin tuż po przylocie do Francji

Gdyby wydał książkę o swojej niewoli, dziś byłby pewnie bogaty – mówi. Czterdziestoletni Hénin byl bowiem przez dziesięć miesięcy zakładnikiem organizacji terrorystycznej "Państwo Islamskie". Latem 2013 roku francuski dziennikarz został porwany w Syrii przez dżihadystów, wolność odzyskał dopiero po niemal roku.

Jego prześladowcy: zindoktrynowani chuligani z przedmieścia, upojeni nagle zdobytą władzą, byli jak stwierdza, "raczej głupi niż źli". – Kiedy się wygłupiali, musieliśmy naturalnie brać w tym udział – opowiada. Zmuszono go nawet, by odgrywał ofiarę egzekucji. Dżihadyści obezwładnili go chloroformem, opowiadając wcześniej, że zabiją go neurotoksyną.

Żaden z dwudziestu mężczyzn, którzy siedzieli razem z Héninem w jednej celi, nie napisał o tym książki. Większość z nich odzyskała wolność. Sześciu, w tym amerykańskiego reportera Jamesa Foleya, jego przyjaciela, zabito.

Dlaczego nie opisał pan czasu, gdy był zakładnikiem "Państwa Islamskiego", monsieur Hénin? – To nie odpowiada moim przekonaniom. Moi prześladowcy ogromnie by się ucieszyli, gdybym napisał książkę o mojej niewoli, a ich triumfie – odpowiada.

Na twarzy poważnego zwykle Hénina pojawia się uśmiech. Rozmawiamy przez Skype, dziennikarz siedzi na łóżku w ośrodku wczasowym w Karolinie Południowej, dokąd wyjechał na parę tygodni ze swoją rodziną. Jest tam w tej chwili dopiero siódma rano, świeci blade poranne słońce, widać błękitny Atlantyk.

Nicolas Hénin napisał całkiem inną książkę, która właśnie ukazała się w języku niemieckim. Nie postrzega w niej siebie jako ofiary, lecz przyjmuje szerszą perspektywę. Rzecz dotyczy koszmarnej kotłowaniny na Bliskim Wschodzie i pytania, kto jest temu współwinny. Tytuł brzmi: "Państwo Islamskie i błędy Zachodu", książka fascynuje swoim klarownym tonem, który w żadnym fragmencie nie brzmi pouczająco, i jasnymi analizami.
Nicolas Henin
Foto: AFP Nicolas Henin
Kolonia karaluchów w brudnej kuchni

Chciał wprowadzić do debaty o "Państwie Islamskim nieco rozsądku" – mówi dziennikarz. Jego przesłanie brzmi: ISIS jest jedynie objawem bezładnej sytuacji panującej zwłaszcza w Iraku i Syrii. Z powodu terroryzmu cierpią głównie nie ludzie Zachodu, lecz mieszkańcy regionów, w których toczą się walki. – Dopiero kiedy w Syrii wojna przestanie zabijać ludzi, skończy się wywodzący się stamtąd terroryzm – uważa Hénin. Opisuje z goryczą, jak Zachód przyglądał się bezczynnie, gdy podczas syryjskiej wojny domowej ginęło ponad 250 tysięcy ludzi.

Jego zdaniem tzw. Państwo Islamskie przypomina "kolonię karaluchów w brudnej kuchni". Próbując zabijać pojedyncze owady bez sprzątania kuchni, nie można mieć nadziei, że się je wytępi.

Po każdym kolejnym zamachu widać, że w Europie owa logika podawana jest w wątpliwość. Zamiast wspólnie określić długofalową strategię, politycy wygłaszają wojownicze przemówienia i grożą odwetem. Hénin uważa, że reakcja François Hollande'a po 13 listopada była "jeszcze gorsza" niż zachowanie George'a W. Busha po zamachach z 11 września 2001 roku. – Chciano ukryć fakt, że nasze służby bezpieczeństwa zawiodły, podobnie jak politycy – mówi. Wciąż dziwi go, że rząd "praktycznie w ogóle nie zareagował" na to, że od 2012 roku setki młodych Francuzów wyjechały na wojnę do Syrii.

W swojej krytyce francuskiego prezydenta i rządu dziennikarz nie jest osamotniony. Właśnie ukazała się we Francji książka François Heisbourga, eksperta od spraw bezpieczeństwa, który kieruje Międzynarodowym Instytutem Studiów Strategicznych w Londynie. Francja – pisze Heisbourg – jest na najlepszej drodze do zademonstrowania, "jak przegrywa się wojnę z terroryzmem". Samo już określanie "Państwa Islamskiego" jako strony w walce i mówienie o "wojnie z terroryzmem" ekspert ten uważa za bardzo niebezpieczne.

Nicolas Hénin jest zdania, że organizacja ta za sprawą zamachów z 13 listopada odniosła zwycięstwo. ISIS chciało militarnej eskalacji i ją osiągnęło. Zamierza ono podzielić francuskie społeczeństwo i europejską wspólnotę, sprowokować rozdział muzułmanów od pozostałych obywateli. Najchętniej wywołałoby małą religijną wojnę domową.
Policja płacze

We Francji od czasu zamachów panuje prawnie zalegalizowany stan wyjątkowy i od tej pory "policja stała się największym być może werbownikiem »Państwa Islamskiego«" – twierdzi dziennikarz. Wydawany przez ISIS francuskojęzyczny magazyn "Dar al-Islam" zamieścił na swojej okładce zdjęcie dwóch płaczących policjantów, padających sobie w ramiona. Chciano przez to powiedzieć: zobaczcie, zaatakowaliśmy ich własną bronią! Ta sama policja, która was zawsze poniża, teraz płacze!

Hénin pomimo swojej krytyki pod adresem rządu jest mu wdzięczny – w końcu go uwolnił. Nie mówi, czy i jak duży okup wypłacono porywaczom.

Kiedy przebywał w niewoli "Państwa Islamskiego", jednym z jego strażników był Mehdi Nemmouche – ten sam człowiek, który potem zastrzelił czterech ludzi w Muzeum Żydowskim w Brukseli. Nie był on ani nieustraszony fanatykiem, ani człowiekiem biegłym w kwestiach religijnych, lecz drobnym przestępcą z przedmieścia – opowiada Hénin. Nucił piosenki z telewizyjnych programów dla dzieci i lubił oglądać magazyn kryminalny. Nie wydawał się męczennikiem.

Kolejnym strażnikiem był Mohammed Emwazi, znany również jako "Dżihadi John", osławiony kat z wielu propagandowych wideonagrań "Państwa Islamskiego", który zginął w listopadzie zeszłego roku podczas amerykańskiego ataku z użyciem dronów. Nadał on Héninowi przydomek "Łysa Pała".

ISIS – mówi francuski dziennikarz – składa się głównie z propagandy. Dżihad w Syrii określa ono jako "place to be", wspaniałą obietnicę dla tych, którzy zwykle zajmują pozycję przegranych. Terroryści mają im coś do zaproponowania: przygodę, pieniądze, władzę nad innymi ludźmi, a nawet kobiety. Każdy jest przyjmowany z otwartymi rękami, każdy – iracki chłop, syryjski mechanik, francuski drobny gangster, może zostać bojownikiem. – Ci ludzie nie są wybredni – mówi Hénin.

W książce opisuje między innymi zamordowanie jego towarzysza z celi Jamesa Foleya. Przez dwa tygodnie trzymano ich skutych razem, żadnego innego człowieka nie da się poznać lepiej niż kogoś w podobnej sytuacji – żartuje dziennikarz.

Amerykański rząd nie chciał zapłacić okupu i Foley sierpniowego poranka 2014 roku, ubrany w pomarańczowy kombinezon, został ścięty na wzgórzu w pobliżu Rakki. "Makabryczna inscenizacja owej egzekucji wywarła lepszy skutek, niż się spodziewano – pisze Hénin. Zachód był zaszokowany, światowi politycy zwołali spotkanie kryzysowe".
Nicolas Henin
Foto: AFP Nicolas Henin
Korzenie całego zła

Nicolas Hénin, który już w 1994 roku po raz pierwszy podróżował z plecakiem po Syrii, zna ten kraj nie tylko jako reporter wojenny. Historyk z wykształcenia, podobnie jak wielu innych skończył tam kursy arabskiego, w kraju tym poznał również swoją przyszłą żonę. Kiedy więc zarzuca obłudę Zachodowi, dla którego liczą się jedynie jego własne ofiary, nabiera to wydźwięku niemal osobistego. Zawsze był pod wielkim wrażeniem Syryjczyków, tego, że żyjąc przez dziesiątki lat w autokracji, w 2011 roku zbuntowali się przeciwko panującemu systemowi, wiedząc, że jest on jednym z najbardziej brutalnych na świecie.

Zrozumiałe jest – pisze – że "Państwo Islamskie" znajduje obecnie również zwolenników wśród mieszkańców Syrii i Iraku, w regionie, w którym od lat panuje przemoc i samowola. Dziennikarz przedstawia szczegółowo porażkę Zachodu, jego odpowiedzialność za zaistniałą katastrofę, przypominając interwencję w Iraku i upadek Saddama Husajna – wydarzenia, które uzasadniają ruch dżihadystowski.  Opisuje też, jak Zachód przez wiele lat szedł na rękę Baszarowi al-Asadowi.

Według niego bowiem Asad i jego reżim stanowi korzenie całego zła – to on uczynił z "Państwa Islamskiego" to, czym jest ono obecnie. Ponosi on odpowiedzialność za śmierć nieporównywanie większej liczby ludzi, niż ma ich na sumieniu ISIS – tę prawdę Hénin powtarza wielokrotnie.

Owa wojna i Syria pozostaną tematem jego życia. W swojej książce, w wywiadach prasowych wykorzystuje swoją znajomość rzeczy, by wyostrzyć spojrzenie Zachodu na ów konflikt. Nie chce występować jedynie jako były zakładnik.

Czasami dżihadyści zgłaszają się do niego na czacie. "Kiedy siedziałeś u nas, zakuty w kajdany, nie byłeś taki przemądrzały" – piszą. Chcą go zdenerwować, pozbawić dystansu – mówi reporter. Ale on się nie boi, jest wolny, ci ludzie nie mają już na niego żadnego wpływu.

Raz zgłosił się do niego również Najim Laachraoui, jeden z późniejszych sprawców zamachów w Brukseli. Prawicowa populistka Marine Le Pen ma rację – napisał. – Również on jest za "Francją dla Francuzów". Muzułmanie nie mają czego szukać w europejskich społeczeństwach.

Gdy spytać Nicolasa Hénina, czy zmieniło go owe dziesięć miesięcy w niewoli "Państwa Islamskiego", nie odpowiada od razu. Po chwili zastanowienia mówi: – Uczyniły mnie one silniejszym.